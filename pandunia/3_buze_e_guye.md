# tri behe e un gui

<small>trabaxa de _Erjo_</small>

a tele pas, un gui be dom a nica de un kio, ki transe un rivo.
la gui ya ten un dus rupa. da ten yen, ki dai ka tasa, e nos ki long ka bele.

a un den, la gui ya audi un shau soni a supra de kio.
«ke jen ya marce a mi su kio?» la gui ya krita.
«oh! un di zai mi, shau behe» un shau behe ya loga.
da dai xux di loga, e fa zoku:
«mi marce to gazo topo, a ki mi sha yam to mi es gola».

«zai mi kape tu!» loga la gui.

«no, no!», la shau buze ya loga.
«no kape mi, a sabu de mi es shau shau. un di shau deng, e medi behe sha marce. da es mas dai».
«oke», la gui ya loga.

a pos de shau zaman, un soni be audi a supra de kio.
«ke jen marca a mi su kio?», la gui ya krita.
«oh! es mi, medi behe. mi move to gazo topo, a ki mi sha yam to mi es gola», la medi behe ya loga.
da no xux di loga.

«zai mi kape tu!» la gui ya loga.

«no, no! no kape mi» la medi behe ya loga.
«shau deng, e dai behe sha marce. da es dai dai».
«oke» be loga la gui.

![](http://www.pandunia.info/grafe/behe_e_gui.png "behe e gui")  
<small>Image designed by [Ajipebriana, brgfx, upklyak / Freepik](https://www.freepik.com)</small>

a pos de shau zaman, bari kelele be audi a supra de kio.
«ke jen marce a mi su kio?», la gui ya krita.
«mi, dai behe», la dai behe ya loga a dai soni.

«zai mi kape tu!» la gui ya loga.

«ya, ching lai! mi ten du korne, a ki mi sha harabu tu su yen.
mi ten du dai jeng seku, a ki mi sha parca tu su oste.»

e pos la, la dai behe ya harabu gui su yen, e parca la gui su oste, e lanse la gui to rivo.
pos la, da marca to gazo topo.
a gazo topo, pan behe yam to se es gola.
damen sun no ten la energi to fuka to dom.
e si damen zoku no ga, damen zoku es gola.

