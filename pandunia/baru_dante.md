# let baru se pati dante

![](http://www.pandunia.info/grafe/urse_dante/urse_01.png)

un suba, ma baru ye yau to da bazar.
da loga to let baru:
"no yam yo kandi o keke a dura of mi a bazar."
let baru ye loga:
"ye, ye, mama! mi nou da. mi un dai baru. plis to vai!"
ma baru ye loga "sal" e da to vai.

![](http://www.pandunia.info/grafe/urse_dante/urse_02.png)

let baru es unike. da fikre:
"mi zai bil fa eni she, ki mi vol!"

![](http://www.pandunia.info/grafe/urse_dante/urse_03.png)

let baru ye move to vashi kamar.
da fikre "mi no vol vashi mi se dante a zai."
let baru es bad.

![](http://www.pandunia.info/grafe/urse_dante/urse_04.png)

let baru ye tire un let kar a pan un kamar.
da vide da keke sanduku a meza.
da fikre "mi vol yam keke!"
a da memo: "a! mama haram mi yam keke."
let baru no yam keke.

![](http://www.pandunia.info/grafe/urse_dante/urse_05.png)

let baru ye vide da kandi botel a almari.
da fikre "mi vol yam kandi!"
a da memo: "a! mama haram mi yam kandi."
let baru no yam kandi.

![](http://www.pandunia.info/grafe/urse_dante/urse_06.png)

let baru vide da medu pote a alo almari.
da fikre:
"mama loga siro she tema of medu. mi bil yam medu!"
let baru ye side a kursi e da yam let medu.
medu ye gud guste!

![](http://www.pandunia.info/grafe/urse_dante/urse_07.png)

let baru ye yam pan medu.

![](http://www.pandunia.info/grafe/urse_dante/urse_08.png)

pos, let baru ye sense un sense, ki da no nou, a boke.
da se dante pate!

![](http://www.pandunia.info/grafe/urse_dante/urse_09.png)

da kape da telefon.
da loga: "halo! sual tu es dante dokter? plis kom to mi! mi ha un pate dante!"

![](http://www.pandunia.info/grafe/urse_dante/urse_10.png)

da dokter ye kom to baru famil se haus.
da loga: "sual tu yau mede?"
let baru loga: "ye! mi ha pate dante!"

![](http://www.pandunia.info/grafe/urse_dante/urse_11.png)

da dokter ye plis da let baru ye side a kursi e kai se se boke.
"aha! un dante es poli bad! mi mus kape da to exe"

![](http://www.pandunia.info/grafe/urse_dante/urse_12.png)

da dokter ye jusha yo dava she to dante nama a karibu of bad dante.
let baru no sente da pate of zai.

![](http://www.pandunia.info/grafe/urse_dante/urse_13.png)

da dokter ye tire da dante va pinse gi.
a da dante no kom!

![](http://www.pandunia.info/grafe/urse_dante/urse_14.png)

vaf ye kom mede da dokter.
da dokter e vaf ye tire da dante, a da dante no kom!

![](http://www.pandunia.info/grafe/urse_dante/urse_15.png)

mau ye kom mede da dokter e vaf.
da dokter e vaf e mau ye tire da dante, a da dante no kom!

![](http://www.pandunia.info/grafe/urse_dante/urse_16.png)

ekore ye kom mede da dokter e vaf e mau.
da dokter e vaf e mau e ekore ye tire da dante...

![](http://www.pandunia.info/grafe/urse_dante/urse_17.png)

da dante kom to vai!

![](http://www.pandunia.info/grafe/urse_dante/urse_18.png)

da dokter ye loga to let baru:
"da bad dante zai a vai.
plis memo uze un dante brosha a pan un suba e a pan un sham!"
let baru ye vode memo.

![](http://www.pandunia.info/grafe/urse_dante/urse_19.png)

let baru loga: "shukra, dokter e vaf e mau e ekore!"

![](http://www.pandunia.info/grafe/urse_dante/urse_20.png)

let baru ye vashi da se dante va un dante brosha a pan un suba e sham.

![](http://www.pandunia.info/grafe/urse_dante/urse_21.png)

ma baru ye note da let baru fa mor gud di hafiza se se dante.
mama loga: "tu es gud let baru!"

