# lil urse du danti tung

![](http://www.pandunia.info/grafe/urse_dante/urse_01.png)

un sube urse mame wana gowa pa bazar.
le loga pa lil urse:
"no niama kande e keke sa dure da me sa bazar."
lil urse loga:
"si, si, mame! me jana le. me day urse. pliza gowa waye!"
urse mame loga "salam" e le gowa waye.

![](http://www.pandunia.info/grafe/urse_dante/urse_02.png)

lil urse sa mono. le fikra:
"zayo me abla fata eni xey da me wana!"

![](http://www.pandunia.info/grafe/urse_dante/urse_03.png)

lil urse gowa pa waxokamar.
le fikra "me no wana waxa dante zayo."
lil urse si mal.

![](http://www.pandunia.info/grafe/urse_dante/urse_04.png)

lil urse joga lil kar sa mey kamar.
le vida keke sanduke sa meza.
le fikra "me wana niama keke!"
a le mema: "a! mame harama me niama keke."
lil urse no niama keke.

![](http://www.pandunia.info/grafe/urse_dante/urse_05.png)

lil urse vida kandobotle sa almare.
le fikra "me wana niama kande!"
a le mema: "a! mame harama me niama kande."
lil urse no niama kande.

![](http://www.pandunia.info/grafe/urse_dante/urse_06.png)

lil urse vida melovaze sa ali almare.
le fikra:
"mame loga nol xey tema mel. me abla niama mel!"
lil urse sida sa kurse e le niama lilo mele.
mele gustu bon!

![](http://www.pandunia.info/grafe/urse_dante/urse_07.png)

lil urse niama pan mele.

![](http://www.pandunia.info/grafe/urse_dante/urse_08.png)

bado, lil urse senta no jana du sente sa boke.
li dante tungi!

![](http://www.pandunia.info/grafe/urse_dante/urse_09.png)

le kapa telofon.
le loga: "halow! eska te si dantodotore? pliza laya pa me! me tena tungi dante!"

![](http://www.pandunia.info/grafe/urse_dante/urse_10.png)

dotore laya pa ursofamile du dom.
le loga: "eska te nida helpe?"
lil urse loga: "si! me tena tungi dante!"

![](http://www.pandunia.info/grafe/urse_dante/urse_11.png)

dotore pliza lil urse sidu sa kurse e kaya boke.
"aha! un dante multo mal! me bixu kapa le pa waye."

![](http://www.pandunia.info/grafe/urse_dante/urse_12.png)

dotore juxa medike pa dantomanse sa karibe da mal dante.
lil urse no senta tunge ca zayo.

![](http://www.pandunia.info/grafe/urse_dante/urse_13.png)

dotore tira dante sa pinser.
a dante no laya!

![](http://www.pandunia.info/grafe/urse_dante/urse_14.png)

waf laya helpa dotore.
dotore e waf tira dante, a dante no laya!

![](http://www.pandunia.info/grafe/urse_dante/urse_15.png)

maw laya helpa dotore e waf.
dotore e waf e maw tira dante, a dante no laya!

![](http://www.pandunia.info/grafe/urse_dante/urse_16.png)

ekore laya helpa dotore e waf e maw.
dotore e waf e maw e ekore tira dante...

![](http://www.pandunia.info/grafe/urse_dante/urse_17.png)

dante laya pa waye!

![](http://www.pandunia.info/grafe/urse_dante/urse_18.png)

dotore loga pa lil urse:
"mal dante sa waye zayo.
pliza mema uza dantobrox sa mey sube e sa mey xame!"
lil urse wada mema.

![](http://www.pandunia.info/grafe/urse_dante/urse_19.png)

lil urse loga: "danke, dotore e waf e maw e ekore!"

![](http://www.pandunia.info/grafe/urse_dante/urse_20.png)

lil urse waxa dante sa dantobroxe mey sube e mey xame.

![](http://www.pandunia.info/grafe/urse_dante/urse_21.png)

urse mame nota lil urse kura zi dante max bono.
mame loga: "te si bon lil urse!"

