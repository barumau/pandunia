# tri lili goro

<small>"Three Little Pigs" na Pandunia basha. be kitabu **thethedorn**.</small>

<p style="font-size:6em;text-align:center;">ğŸ·ğŸ·ğŸ·</p>

na tele pas, mama goro ten tri lili goro.
a ye no ten basa yam do dona do yemon.
un den na yemon si basa lau, ye mise yemon do dunia,
do yemon soka semen su gol na jiu.

un me goro no suka gung.
ye pul no vol gung e bina se su dom ze gan gazo.
du me goro ya lili mas di suka gung,
e ye bina se su dom ze moka kane.
pos la, yemon chante e danse e van na pan un dia.

tri me goro ya teza gung na pan dia,
e ye bina se su dom ze petra.
ye si lika dom,
jo ten tanur e duman tubo.
ye rupa ka ye bil lika di lipa na la masim lika hava.

na pos den, volfe move na karibu dau, na jo la tri goro ya dom.
ye vide gan gazo di dom,
e ye aroma la goro na in da dom.
ye fikir la goro si bon yam,
e ye su boke ya kai sana yo sui.

<p style="font-size:6em;text-align:center;">ğŸº</p>

la volfe fa darba la mun, e loga:
"lili goro! lili goro! ching kai la mun! ching kai la mun!"
a la lili goro ya vide la volfe su dai hande na la chabi kong.
ye javabu: "no! no! no!"
pos, la volfe fa shou se su dante e loga:
"mi hava e mi hava e mi parcha tu su dom!"

ye hava e ye hava e ye parcha la dom!
la volfe fa kai se su boke do masim jo ye bil,
a un me goro ya ga,
do dom da du me lili goro.

la volfe zoku na lili dau.
ye pas du me dom, jo be sana ha moka kane.
ye vide la dom.
ye aroma la goro na in.
ye su boke ya kai sana yo sui,
ze saba da ye fikir yemon si bon yam.

ye darba la mun, e loga:
"lili goro! lili goro! ching kai la mun! ching kai la mun!"
a la lili goro vide la volfe su gona ore na la chabi kong.
yemon javabu: "no! no! no!"
la volfe shou se su dante e loga:
"mi hava e mi hava e mi parcha tu su dom!"

<p style="font-size:6em;text-align:center;">ğŸŒ¬ï¸</p>

ye hava e ye hava e ye parcha la dom!
volfe teste kape la du goro na sam zaman,
a ye vol mas ka basa, e ye kape siro goro!
ye su dai boke be klus do siro she da air.
la du lili goro ya ga, masim rapide ka yemon su fute bil kino yemon.

la volfe teste kape yemon na lili dau.
ye karibu kape yemon,
a yemon lai do petra dom e kelele kai la mun
e na chen da la volfe ya bil kape yemon.

la tri lili goro ya fobi.
yemon sabe la volfe ya vol yam yemon.
yemon si poli poli fobi.
la volfe no le yam na pan den,
e ye su yam vol be kai no toler bil.
ye zai bil aroma la pan tri goro na dom.
ye sabe la tri lili goro si bon yam she.

la volfe fa darba la mun, e loga:
"lili goro! lili goro! ching kai la mun! ching kai la mun!"
a lili goro vide la volfe su lili huang oko na chabi kong.
yemon loga: "no! no! no!"
la volfe shou se su dante e loga:
"mi hava e mi hava e mi parcha tumon su dom!"

ye hava e ye hava.
ye hava e ye hava.
e ye hava, e ye hava, e ye hava,
a ye no bil parcha go dom.
na fin, ye poli fatige di hava.
sun ye no bil mas hava.
ye ting do shush,
e ye lili fikir.

la si mas ka basa.
la volfe marcha na gola na furi.
ye plan ye lai pas la duman tubo e ye yam lili goro do sham yam.
a na dura da ye eskale do dom su chati,
la lili goro ya sana un poli garma di hogo e loka un dai sui ketel na hogo.
na pos, na sam zaman da la volfe lai do tal da tanur,
la lili goro fa kai la ketel...
ayo! volfe be padu do in da poli garma di sui!

<p style="font-size:6em;text-align:center;">ğŸ”¥</p>

la lili goro fa loka un daka na la ketel.
la volfe be boli na ketel!
e la tri lili goro ya yam ye do sham yam.

