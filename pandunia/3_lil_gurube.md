# tri lili goro

<small>"Three Little Pigs" na Pandunia basha. be kitabu **thethedorn**.</small>

<p style="font-size:6em;text-align:center;">🐷🐷🐷</p>

na tele pas, mama goro ten tri lili goro.
ama ya no ten basa yam do dona do yamen.
un den na yamen si basa lau, ya mise yamen do dunia do yamen soka semen su gol na jiu.

un me goro no suka gung.
ya pul no vol gung e bina se su dom ze gan chau.
du me goro ye lili mas di gung,
ama ya zoku lili no suka gung,
e ya bina se du dom ze moka kane.
na pos da go, yamen chante e danse e van na pan un dia.

tri me goro teza gung na pan dia,
e ya bina se su dom ze petra.
ya si lika dom.
ya ten tanur e duman tubo.
ya rupa si ya bil lika lipa na la masim lika hava.

na pos den, volfe move na karibu dau, na jo la tri goro ye dom.
ya vide gan chau di dom,
e ya aroma la goro na in da dom.
ya fikir la goro si bon yam,
e ya su boke ye kai sana yo sui.

<p style="font-size:6em;text-align:center;">🐺</p>

la volfe fa darba la mun, e loga:
"lili goro! lili goro! ching kai la mun! ching kai la mun!"
ama la lili goro ye vide la volfe su dai hande na la chabi kong.
ya javabu: "no! no! no!"
pos, la volfe fa shou se su dante e loga:
"mi hava e mi hava e mi parcha tu su dom!"

ya hava e ya hava e ya parcha la dom!
la volfe fa kai se su boke do masim jo ya bil,
ama un me goro be kite,
do dom da du me lili goro.

la volfe zoku na lili dau.
ya pas du me dom, jo sana ha moka kane.
ya vide la dom.
ya aroma la goro na in.
ya su boke ye kai sana yo sui,
ze saba da ya fikir yamen si bon yam.

ya fa darba la mun, e loga:
"lili goro! lili goro! ching kai la mun! ching kai la mun!"
ama la lili goro vide la volfe su gona ore na la chabi kong.
yamen javabu: "no! no! no!"
la volfe shou se su dante e loga:
"mi hava e mi hava e mi parcha tu su dom!"

<p style="font-size:6em;text-align:center;">🌬️</p>

ya hava e ya hava e ya parcha la dom!
volfe teste kape la du goro na sam zaman,
ama ya vol mas ka basa, e ya kape siro goro!
ya su dai boke be klus do siro she ama air.
la du lili goro be kite, masim rapide ka yamen su fute bil kino yamen.

la volfe teste kape yamen na lili dau.
ya karibu kape yamen,
ama yamen lai do petra dom e kelele kai la mun
e na chen da la volfe ye bil kape yamen.

la tri lili goro ye fobi.
yamen sabe la volfe ye vol yam yamen.
yamen si multi multi fobi.
la volfe no leu yam na pan den,
e ya su yam vol be kai no toler bil.
ya zai bil aroma la pan tri goro na dom.
ya sabe la tri lili goro si bon yam she.

la volfe fa darba la mun, e loga:
"lili goro! lili goro! ching kai la mun! ching kai la mun!"
ama lili goro vide la volfe su lili huang oko na chabi kong.
yamen loga: "no! no! no!"
la volfe shou se su dante e loga:
"mi hava e mi hava e mi parcha tumen su dom!"

ya hava e ya hava.
ya hava e ya hava.
e ya hava, e ya hava, e ya hava,
ama ya no bil parcha go dom.
na fin, ya multi fatige di hava.
sun ya no bil mas hava.
ya ting do shush,
e ya lili fikir.

ni si mas ka basa.
la volfe marcha na gola na furi.
ya plan ya lai do transe da la duman tubo e ya yam lili goro do sham yam.
ama na dura da ya eskale do chati da la dom,
la lili goro ye sana un multi garma di hogo e loka un dai sui ketel na hogo.
na pos, na sam zaman da la volfe lai do tal da tanur,
la lili goro fa kai la ketel...
la! volfe be padu do in da multi garma di sui!

<p style="font-size:6em;text-align:center;">🔥</p>

la lili goro fa loka un daka na la ketel.
la volfe be boli na ketel!
e la tri lili goro ye yam ya do sham yam.

