# tri lili goro

<small>"Three Little Pigs" na Pandunia basha. be kitabu **thethedorn**.</small>

<p style="font-size:6em;text-align:center;">ğŸ·ğŸ·ğŸ·</p>

na tele pas, mama goro ten tri lili goro.
ama ya no ten basa yam do dona do yamen.
un den na yamen si basa lau, ya mise yamen do dunia do yamen soka semen su gol na jiu.

un me goro no suka gung.
ya pul no vol gung e bina se su dom ze gan chau.
du me goro ye lili mas di gung,
ama ya zoku lili no suka gung,
e ya bina se du dom ze moka kane.
na pos da u, yamen chante e danse e van na pan un dia.

tri me goro teza gung na pan dia,
e ya bina se su dom ze petra.
ya si lika dom.
ya ten tanur e duman tubo.
ya rupa si ya bil lika lipa na a masim lika hava.

na pos den, volfe move na karibu dau, na jo a tri goro ye dom.
ya vide gan chau di dom,
e ya aroma a goro na in da dom.
ya fikir a goro si bon yam,
e ya su boke ye kai sana yo sui.

<p style="font-size:6em;text-align:center;">ğŸº</p>

a volfe fa darba a mun, e loga:
"lili goro! lili goro! ching kai a mun! ching kai a mun!"
ama a lili goro ye vide a volfe su dai hande na a chabi kong.
ya javabu: "no! no! no!"
pos, a volfe fa shou se su dante e loga:
"mi hava e mi hava e mi parcha tu su dom!"

ya hava e ya hava e ya parcha a dom!
a volfe fa kai se su boke do masim jo ya bil,
ama un me goro be kite,
do dom da du me lili goro.

a volfe zoku na lili dau.
ya pas du me dom, jo sana ha moka kane.
ya vide a dom.
ya aroma a goro na in.
ya su boke ye kai sana yo sui,
ze saba da ya fikir yamen si bon yam.

ya fa darba a mun, e loga:
"lili goro! lili goro! ching kai a mun! ching kai a mun!"
ama a lili goro vide a volfe su gona ore na a chabi kong.
yamen javabu: "no! no! no!"
a volfe shou se su dante e loga:
"mi hava e mi hava e mi parcha tu su dom!"

<p style="font-size:6em;text-align:center;">ğŸŒ¬ï¸</p>

ya hava e ya hava e ya parcha a dom!
volfe teste kape a du goro na sam zaman,
ama ya vol mas ka basa, e ya kape siro goro!
ya su dai boke be klus do siro she ama air.
a du lili goro be kite, masim rapide ka yamen su fute bil kino yamen.

a volfe teste kape yamen na lili dau.
ya karibu kape yamen,
ama yamen lai do petra dom e kelele kai a mun
e na chen da a volfe ye bil kape yamen.

a tri lili goro ye fobi.
yamen sabe a volfe ye vol yam yamen.
yamen si multi multi fobi.
a volfe no leu yam na pan den,
e ya su yam vol be kai no toler bil.
ya zai bil aroma a pan tri goro na dom.
ya sabe a tri lili goro si bon yam she.

a volfe fa darba a mun, e loga:
"lili goro! lili goro! ching kai a mun! ching kai a mun!"
ama lili goro vide a volfe su lili huang oko na chabi kong.
yamen loga: "no! no! no!"
a volfe shou se su dante e loga:
"mi hava e mi hava e mi parcha tumen su dom!"

ya hava e ya hava.
ya hava e ya hava.
e ya hava, e ya hava, e ya hava,
ama ya no bil parcha u dom.
na fin, ya multi fatige di hava.
sun ya no bil mas hava.
ya ting do shush,
e ya lili fikir.

i si mas ka basa.
a volfe marcha na gola na furi.
ya plan ya lai do transe da a duman tubo e ya yam lili goro do sham yam.
ama na dura da ya eskale do chati da a dom,
a lili goro ye sana un multi garma di hogo e loka un dai sui ketel na hogo.
na pos, na sam zaman da a volfe lai do tal da tanur,
a lili goro fa kai a ketel...
a! volfe be padu do in da multi garma di sui!

<p style="font-size:6em;text-align:center;">ğŸ”¥</p>

a lili goro fa loka un daka na a ketel.
a volfe be boli na ketel!
e a tri lili goro ye yam ya do sham yam.

