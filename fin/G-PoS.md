
# Pandunian sanaluokat

## Johdanto

Tämä kielioppi käsittelee pandunian sanaluokkia ja sanajärjestystä.
Se on tarkoitettu oppimisen tueksi,
mutta parhaiten kielen oppii opettelemalla fraaseja ja keskusteluja.

Opittava on kieli on sitä vaikeampi
mitä enemmän siinä on sellaisia piirteitä, jotka ovat kielen oppijalle vieraita.
Oppijalle vaikeuksia aiheuttavat mm.
epäsäännöllinen kirjoitus, taivutussijat, aikamuodot, toonit, substantiivin ja adjektiivin yhteistaivutus,
kunnioitusmuodot, vokaaliharmonia ja kieliopillinen suku.

Pandunian oppiminen ei ole vaikeaa.
Siinä ei ole ainoatakaan edellä luetelluista hankaluuksista,
vaan sen sijaan sen kielioppi on helppo ja säännöllinen, sen sanasto on suhteellisen yksinkertainen, ja sitä kirjoitetaan äänteenmukaisesti.


## Kielen perusrakenneyksiköistä

Kaikki tietävät ainakin kaksi kielen rakenteellista perusyksikköä, sanat ja virkkeet (joita myös lauseiksi kutsutaan kansankielessä).
Kirjoitetussa kielessä sanat erotetaan tyhjillä sanaväleillä
ja virkkeet päättyvät suureen välimerkkiin eli pisteeseen, kysymysmerkkiin tai huutomerkkiin.
Kielioppia lukiessa on hyvä tietää myös muita kielen perusyksiköitä.

Kieliopin perusyksiköt järjestetään hierarkkisesti pienimmästä suurimpaan seuraavasti:

1.  **Morfeemi** on kielen pienin eroteltavissa oleva yksikkö jolla on merkitys.
2.  **Sana** koostuu yhdestä tai useammasta morfeemista,
    ja se on kielen pienin itsenäinen yksikkö.
3.  **Lauseke** koostuu yhdestä tai useammasta sanasta.
4.  **Lause** koostuu yhdestä tai useammasta lausekkeesta,
    ja se ilmaisee kokonaisen ajatuksen.
5.  **Virke** koostuu yhdestä tai useammasta lauseesta.

Panduniassa morfeemien ainoa tehtävä on sanojen johto-opissa, jossa luodaan uusia sanoja uusille käsitteille.
Sanoja luodaan eli johdetaan yhdistämällä monta morfeemia yhdeksi sanaksi.
Esimerkiksi pandunian sana *demokratik* ('kansanvaltainen, demokraattinen') koostuu väliviivalla erotettavista morfeemeista seuraavasti:

*`dem   -    o    -    krat  - ik`*  
 `kansa  YHDYSVOKAALI  valta  -nen`  
'kansanvaltainen'

Panduniassa morfeemeilla ei ole mitään vaikutusta lauserakenteeseen.
Sanoja ei taivuteta esim. persoona-, aika-, sija- tai muissakaan muodoissa,
vaan kaikki pandunian sanat ovat taipumattomia.
Siksi pandunian lauseopin pienin yksikkö on sana.

Vertaa alla olevia lauseita panduniaksi, suomeksi ja englanniksi ja katso, mitä sanoille tapahtuu.

1.  ***me ama ho.***  
    engl. I love him.  
    suom. *Minä rakasta-n hän-tä.*
2. ***ho ama me.***  
   engl. *He love-s me.*  
   suom. *Hän rakasta-a minu-a.*

Panduniassa sanat yksinkertaisesti vaihtavat paikkaa ja siinä kaikki!
Mikään sana ei muutu, ainoastaan niiden järjestys vaihtuu.
Sen sijaan englannissa sana *I* ('minä') muuttuu muotoon *me* ('minua')
ja *he* ('hän') muuttuu muotoon *him* ('häntä').
Englannissa myös verbi taipuu muodosta *love* muotoon *loves*.
Myös suomen kielisissä esimerkkilauseissa kaikki sanat taipuvat.
(Taivutuspäätteet on erotettu sanavartalosta yhdysviivalla.)
Suomi ja englanti ovat yleisesti ottaen **taivuttavia kieliä**,
vaikka englannissa taivutuksia käytetään paljon vähemmän kuin suomessa.

Pandunia on **taivutukseton kieli**.
Tässä suhteessa se muistuttaa eräitä Itä-Aasian kieliä, kuten kiina, vietnami ja thai,
Länsi-Afrikan kieliä, kuten igbo ja joruba,
ja eri kielten yhteentörmäyksessä syntyneitä ns. pidginkieliä, kuten Nigerian pidgin ja Haitin kreoli.
Taivutuksettoman kielen etu on se, että kielenoppijan ei tarvitse pelätä väärien sanamuotojen käyttämistä.
Riittää, kun osaa panna sanat oikeaan järjestykseen.


## Sisältösanat ja suhdesanat

Sanaluokka on joukko sanoja, joilla on samanlaiset (taivutus)muodot ja joita käytetään lauseissa samalla tavalla.
Sanaluokkien yläluokkia ovat sisältösanat ja suhdesanat.

Sisältösanoilla on omaa merkityssisältöä.
Niiden tehtävä on viitata kielen ulkopuolisiin asioihin, joista puhutaan.
Esimerkiksi *hevonen* ja *juosta* ovat sisältösanoja.
Sisältösanoissa on suurin osa lauseen sisältämästä tiedosta.

Suhdesanoilla on kielessä lähinnä kieliopillinen tai keskustelun kulkuun liittyvä tehtävä.
Niillä ilmaistaan sanojen välisiä suhteita,
ja ne ylläpitävät lauseiden rakennetta.
Ne eivät viittaa mihinkään tiettyyn asiaan kielen ulkopuolisessa maailmassa,
vaan ne saavat merkityksensä aina suhteessa omaan käyttötilanteeseensa.
Esimerkiksi sanat *me* ja *että* ovat suhdesanoja.
Sana *me* voi tarkoittaa ketä tahansa, ja sen merkitys ilmenee vain käyttötilanteessa.
Sanalla *että* on vain kieliopillinen tehtävä, mutta se ei nimeä mitään tosimaailman asiaa.

## Sanaluokat

Suhdesanat voidaan jakaa seuraaviin sanaluokkiin:

1.  Pronominit: puhujaan, puhuteltavaan ja muihin henkilöihin ja asioihin viittaavat sanat.
2.  Prepositiot: sanat, jotka yhdistävät lauseessa kerrotut asiat ja tapahtumat ympäristön olosuhteisiin, kuten aikaan ja paikkaan.
3.  Konjunktiot: lauseita ja lausekkeita yhdistävät sanat.

Sisältösanat voidaan jakaa seuraaviin sanaluokkiin:

1.  Substantiivit: esineitä, asioita, paikkoja ja henkilöitä nimeävät sanat.
2.  Verbit: toimintaa, tekemistä ja olemista ilmaisevat sanat.
3.  Määritteet:
    -   Ajektiivit: substantiivien laatua ilmaisevat sanat.
    -   Adverbit: verbien tapaa ilmaisevat sanat.
4.  Lukusanat: lukua ja määrää ilmaisevat sanat.

Panduniassa sisältösanojen sanaluokka vaihtelee lauseyhteyden mukaan.
Sisältösanat eivät siis kuulu pysyvästi vain yhteen sanaluokkaan.
Esimerkiksi sana
**love**
('rakkaus, rakastaa') voi toimia verbinä, substantiivina tai määritteenä sen mukaan,
mikä on sen paikka lauseessa.

**mi** ***love*** **tu.**
– Minä **rakastan** sinua. (verbi)  
**tu fikre mi's** ***love.***
– Sinä ajattelet minun **rakkauttani**. (substantiivi)  
**mi kitab un** ***love*** **letre.**
– Minä kirjoitan **rakkaus**kirjettä. (adjektiivi)

## Sanavartalot ja päätteet

Pandunian kielioppi on järjestelmällinen, säännöllinen ja myös joustava.
Sen rakenteen perustana on sanaluokkapäätteet, jotka liitetään sanavartaloon.

Kantasana on pandunian sanojen perusta.
Se on päätteetön sanavartalo, jolla on ylimalkainen merkitys.
Kantasana auttaa tunnistamaan merkitykseltään yhteen kuuluvia pandunian sanoja,
ja päättelemään vielä tuntemattomien sanojen merkityksiä.
Esimerkiksi kantasana *kitab-* liittyy kirjoittamisen ja *bon-* liittyy hyvyyden käsitteeseen.
Kantasanoja ei voi useinkaan käyttää sellaisenaan, vaan ne tarvitsevat sanaluokkapäätteitä tullakseen kokonaisiksi sanoiksi.

Sanaluokkapäätteitä on viisi.

-   *-e* on esinettä tai asiaa ilmaisevan substantiivin tunnus.
    (Osa substantiiveista, varsinkin erisnimet, voivat päättyä myös eri kirjaimeen.)
-   *-i* on laatua ilmaisevan adjektiivin tunnus.
-   *-o* on aikaa, paikkaa ja tapaa ilmaisevan adverbin tunnus.
-   Verbeillä on kaksi tunnusta, jotka valitaan lauseenosien järjestyksen mukaan.
    -   *-a* on tekijäjohtoisen verbin tunnus.
    -   *-u* on kohdejohtoisen verbin tunnus.

Päätteitä käyttämällä kantasanoista *bon-* ja *kitab-* voidaan helposti johtaa eri sanaluokkien sanoja.

- Pääte *-e* tekee kantasanasta asian.
  Esim. sanan *bone* merkitys on 'hyvä asia', ja *kitabe* on 'kirjoitus'.
- Pääte *-i* tekee kantasanasta laadun kuvauksen.
  Esim. *boni kitabe* merkitsee 'hyvä kirjoitus'.
- Pääte *-o* tekee kantasanasta ajan, paikan tai tavan kuvauksen.
  Esim. *bono kitabi* merkitsee 'hyvin kirjoitettu'.
- Pääte *-a* tekee kantasanasta tekijäjohtoisen toiminnan, jolla on kohde.
  Esim. *me bona kitabe* merkitsee 'minä parannan (t. hyvennän) kirjoitusta'.
- Pääte *-u* tekee kantasanasta kohdejohtoisen toiminnan,
  jonka huomion kohteena on, kelle tai mille asia tapahtuu, eikä se, kuka sen tekee.
  Esim. *kitabe bonu* merkitsee 'kirjoitus parantuu'.

Vokaalipääte yksinkertaisesti vaihtetaan toiseen.
Kaikkia päätteitä voi ainakin periaatteessa soveltaa kaikkiin sanajuuriin.
Seuraavana on muutamia esimerkkejä erilaisista juurikäsitteistä.

- kouriintuntuva toiminta
    - *kitabe*
      'kirjoitus' (substantiivi)
    - *kitabi*
      'kirjallinen, kirjoitettu' (adjektiivi)
    - *kitabo*
      'kirjallisesti, kirjoittaen' (adverbi)
    - *kitaba*
      'kirjoittaa' (tekijäjohtoinen verbi)
    - *kitabu*
      'tulla kirjoitetuksi' (kohdejohtoinen verbi)
- käsitteellinen toiminta
    - *fikre*
      'ajatus' (substantiivi)
    - *fikri*
      'ajatuksellinen, ajateltu' (adjektiivi)
    - *fikro*
      'ajatellen' (adverbi)
    - *fikra*
      'ajatella' (tekijäjohtoinen verbi)
    - *fikru*
      'tulla ajatelluksi' (kohdejohtoinen verbi)
- kuvaus
    - *longe*
      'pituus' (substantiivi)
    - *longi*
      'pitkä' (adjektiivi)
    - *longo*
      'pitkästi' (adverbi)
    - *longa*
      'pidentää, tehdä pitkäksi' (tekijäjohtoinen verbi)
    - *longu*
      'pidentyä, tulla pitkäksi' (kohdejohtoinen verbi)
- tunne
    - *suke*
      'ilo, mielihyvä' (substantiivi)
    - *suki*
      'iloinen' (adjektiivi)
    - *suko*
      'iloisesti, mielihyvin' (adverbi)
    - *suka*
      'miellyttää' (tekijäjohtoinen verbi)
    - *suku*
      'olla mieltynyt, tykätä' (kohdejohtoinen verbi)
- väline
    - *hamar*
      'vasara' (substantiivi)
    - *hamari*
      'vasaramainen' (adjektiivi)
    - *hamaro*
      'vasaroiden, vasaralla'
    - *hamara*
      'vasaroida' (tekijäjohtoinen verbi)
    - *hamaru*
      'tulla vasaroiduksi' (kohdejohtoinen verbi)


## Ilmiselvä lauserakenne

Pandunian lauserakenne on ilmiselvä sanaluokkien vokaalitunnusten ansiosta.
Lukija näkee lauseen rakenteen päätteistä, vaikka hän ei edes tietäisi sanojen merkitystä.
Katso esimerkiksi seuraavaa lausetta, jonka sanavartalot on piilotettu ja vain vokaalipäätteet on jätetty näkyviin.

    ░░░e ░░░░░a ░░░░i ░░░░e.

Muissa kielissä yleensä pelkkien loppuvokaalien perusteella ei voi tietää mitään,
mutta panduniassa ne paljastavat koko lauseen rakenteen.
Ensiksi, lauseen sanojen sanaluokat tiedetään loppuvokaaleista.
Ensimmäinen sana on substantiivi, koska se päättyy *e*:hen,
toinen sana on verbi, koska se päättyy *a*:han,
ja kaksi viimeistä sanaa ovat adjektiivi ja substantiivi päätteinään *-i* ja *-e*.
Toiseksi, lauseenjäsenet voidaan päätellä sanaluokkien perusteella.
Lauseessa on
subjekti, joka on ensimmäinen substantiivi,
predikaatti, joka on verbi,
ja objekti, joka sisältää adjektiivista ja substantiivista koostuvan substantiivilausekkeen.
Lauseen sanajärjestys on siis subjekti–verbi–objekti.

         ░░░░e        ░░░░░a      ░░░░i        ░░░░e.
          │             │           │            │
    ┌─────┴───────┐┌────┴────┐┌─────┴────┐┌──────┴──────┐
    │ substantiivi││ A-verbi ││adjektiivi││ substantiivi│
    └─────┬───────┘└────┬────┘└─────┬────┘└──────┬──────┘
          │             │           └─────┬──────┘
    ┌─────┴────┐  ┌─────┴─────┐     ┌─────┴─────┐
    │ subjekti │  │predikaatti│     │  objekti  │
    └──────────┘  └───────────┘     └───────────┘

Vokaalipäätteet muodostavat lauseen kieliopillisen rakenteen,
ja lauseen merkitys perustuu sanavartaloihin.
Sanavartalo on sana ilman päätettä,
kuten *bach-* 'lapsi', *kitab-* 'kirjoitus', *long-* 'pitkä' ja *letr-* 'kirje'.
Sanavartalo ja sanaluokkapääte muodostavat yhdessä kokonaisen sanan,
like *bache* 'lapsi' (substantiivi) ja *kitaba* 'kirjoittaa' (verbi).
Merkitykselliset vartalot ja rakenteelliset päätteet muodostavat yhdessä kokonaisen lauseen,
jolla on määrätty merkitys.

    ░░░░e   ░░░░░a    ░░░░i ░░░░e.
    bache   kitaba    longi letre.
    'Lapsi kirjoittaa pitkän kirjeen.'


## Vapaa sanajärjestys

Pandunian sanajärjestys on vapaa joustavan kieliopillisen rakenteen ansiosta.

Panduniassa lauseen pääjäsenet eli subjekti, verbi ja objekti voidaan panna mihin tahansa järjestykseen.
Se on hyvä asia, koska sillä tavalla pandunia voi muistuttaa eri kieliä, joissa on eri sanajärjestys.
Subject–verbi–objekti-järjestys on maailman yleisin puhujien määrän perusteella,
mutta subjekti–objekti–verbi-järjestys kielten määrän perusteella.
Seuraavissa taulukoissa on esimerkkejä eri sanajärjestyksistä eri kielissä
– ja siitä miten joustava sanajärjestys on panduniassa!

| Kieli          | Subjekti       | Verbi          | Objekti        |
|----------------|----------------|----------------|----------------|
| Englanti:      | *The child*    | *writes*       | *a letter*     |
| Ranska:        | *L'enfant*     | *écrit*        | *une lettre.*  |
| Espanja:       | *El niño*      | *escribe*      | *una carta.*   |
| Saksa:         | *Das Kind*     | *schreibt*     | *einen Brief.* |
| Kiina:         | *Háizi*        | *xiě*          | *xìn.*         |
| Malaiji        | *Anak*         | *menulis*      | *surat.*       |
| Suomi          | *Lapsi*        | *kirjoittaa*   | *kirjeen.*     |
| Pandunia:      | ***bache***    | ***kitaba***   | ***letre.***   |

| Kieli          | Subjekti       | Objekti        | Verbi          |
|----------------|----------------|----------------|----------------|
| Turkki:        | *Çocuk*        | *mektubu*      | *yazar.*       |
| Hindi:         | *bacca*        | *patr*         | *likhata hai.* |
| Japani:        | *kodomo wa*    | *tegami o*     | *kakimasu.*    |
| Suomi:         | *Lapsi*        | *kirjeen*      | *kirjoittaa.*  |
| Pandunia:      | ***bache***    | ***letre***    | ***kitabu.***  |

| Kieli          | Verbi          | Subjekti       | Objekti        |
|----------------|----------------|----------------|----------------|
| Arabia:        | *yaktab*       | *al-tifl*      | *risālatan*    |
| Tagalog:       | *Nagsusulat*   | *ang bata*     | *ng liham.*    |
| Suomi:         | *Kirjoittaa*   | *lapsi*        | *kirjeen.*     |
| Pandunia:      | ***kitabu***   | ***bache***    | ***letre.***   |

Useimmissa kielissä on vain yksi normaali sanajärjestys,
ja monissa vain yksi järjestys on ylipäänsä mahdollinen.
Esimerkiksi englannissa ei ikinä voi sanoa subjekti–objekti–verbi-sanajärjestyksellä
*the child the letter writes*,
vaan se on yksiselitteisesti väärin.
Suomen kielessä eri sanajärjestykset ovat mahdollisia objektin monimutkaisen taivutuksen ansiosta
(esim. *kirje* : *kirje-ttä*, *käsi* : *kät-tä*, *jalka* : *jalka-a*).
Panduniassa sen sijaan taivutetaan verbiä.

Pandunian sanajärjestys on muutenkin vapaa keskimääräistä vapaampi.
Esimerkiksi adjektiivi voi olla substantiivin edellä tai jäljessä.
Panduniassa voi sanoa yhtä hyvin *bache suki* tai *suki bache*, kun halutaan sanoa 'iloinen lapsi'.
Muissa kielissä yleensä vain toinen järjestys on normaali tai edes mahdollinen.
Suomessa ja englannissa adjektiivi tulee ensin: *iloinen lapsi*, **a happy child*.
Espanjassa järjestys on päinvastainen: *un niño feliz*.
Pandunia sallii molemmat.

Pandunia mahdollistaa jopa samanvartaloiste prepositiot ja postpositiot.
Kielen joustavuus on vertaansa vailla!

