
# 5. Sostantivi

## Un'unica forma

Un sostantivo è una parola che si riferisce a un oggetto concreto o astratto,
come *persona*, *albero*, *casa*, *vita* e *velocità*.
Come tutte le parole in pandunia, i sostantivi non cambiano mai forma.
Si usa sempre la stessa forma, non importa se la cosa alla quale ci si riferisce sia singolare o plurale, determinata o indeterminata, soggetto o complemento oggetto ecc.
Perciò la stessa forma di una parola in pandunia può corrispondere a più forme diverse in italiano.

**ite**
– una pietra, delle pietre, la pietra o le pietre
**meza**
– un tavolo, dei tavoli, il tavolo o i tavoli
**kursi**
– una sedia, delle sedie, la sedia o le sedie 
**sui**
– dell'acqua, l'acqua

Il numero e la determinatezza sono spesso dedotti perché le parole sono già state citate prima nella conversazione o perché appartengono alle conoscenze condivise.
Per esempio la parola **sol** si riferisce normalmente a _il sole_ e **lun** si riferisce a _la luna_, poiché sono gli unici sole e luna che abbiamo.


## Indicare il numero

I sostantivi in pandunia hanno una sola forma
per il singolare (quando si indica quantità uno)
e per il plurale (quando si indica una quantità maggiore di uno).
Perciò tutti i sostantivi del pandunia assomigliano alle parole italiane
_caffè_, _città_ e _brindisi_,
che hanno una sola forma nonostante possano riferirsi ad uno o più elementi.

In pandunia il numero viene indicato solo se rilevante e quando costituisce una nuova informazione.
Lo si fa inserendo semplicemente un numero o un quantificatore davanti al sostantivo.

**meme**
– (una o più) pecore  
**un meme**
– una pecora  
**du meme**
– due pecore  
**tri meme**
– tre pecore  
**men meme**
– tante pecore

**kursi**
– una sedia o delle sedie  
**un kursi**
– una sedia  
**du kursi**
– due sedie  
**tri kursi**
– tre sedie  
**poli kursi**
– molte sedie

È possibile specificare la pluralità anche attraverso reduplicazione, ripetendo il sostantivo due volte.

**ite ite**
– pietre e pietre, diverse pietre  
**buku buku**
– libri e libri, diversi libri

I quantificatori non si usano con la reduplicazione.
Perciò un sintagma come
**men buku buku**
è ridondante.

## Nomi propri

I nomi propri sono sostantivi che indicano persone, luoghi e altri elementi individuali e specifici.

I nomi di persona possono essere segnalati con l'onorifico universale
**si**.
Usarlo indica rispetto e cortesia.
In pandunia si usa davanti al nome di qualcuno.

Si può usare in situazioni formali e informali e per tutte le fasce d'età, per tutti i gruppi sociali e per tutti i generi.
La traduzione più vicina in italiano è _sig._ o _sig.ra_.

Ci sono diversi usi per i titoli onorifici nelle diverse culture.
In alcune culture non è gentile utilizzare il nome di qualcuno senza un titolo onorifico.
Perciò è consigliabile usare sempre
**si**
quando si incontrano persone di culture diverse dalla nostra.

Un onorifico può essere usato con un nome proprio, un cognome o entrambi.

**si Bili King**
– Sig. Billy King  
**si Bili**
– Sig. Billy  
**si King**
– Sig. King
