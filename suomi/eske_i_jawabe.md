Usein kysyttyjä kysymyksiä
==========================

## Yleistä

#### Kuinka moni osaa panduniaa?

Tällä hetkellä panduniaa osaa muutama kymmenen harrastajaa. Sitä
opetellaan pikemmin huvin kuin hyödyn vuoksi.

#### Miten voin edistää pandunian leviämistä?

Opiskele panduniaa! Puhu sitä muiden kanssa! Kerro siitä muille!
Kirjoita juttuja, tee videoita, podcasteja, musiikkia jne.

Voit myös auttaa tämän internetsivuston kanssa kääntämällä sen
toiselle kielelle, täydentämällä tai korjaamalla virheitä. Tämän
sivuston sisältö on tallessa [GitHubissa](https://github.com/barumau/pandunia).
Voit myös lähettää korjauksia ja ehdotuksia sähköpostilla
osoitteeseen risto@pandunia.info

#### Milloin pandunia on luotu?

Pandunian tekijät alkoivat työskennellä yhdessä vuonna 2005. Alusta
lähtien päämääränä oli luoda kansainvälinen apukieli, joka olisi
maailmanlaajuisesti tasapuolinen. Kehityksen aikana on kokeiltu monia
eri lähestymistapoja ja ratkaisuja. Nimi _pandunia_ keksittiin jo
vuonna 2007, mutta kieli alkoi saada lopullisen muotonsa vasta vuoden
2017 kuluessa – tosin kielethän kehittyvät koko ajan!

#### Mitä pandunian lippu esittää?

![](http://www.pandunia.info/bandir/bandir.png "Pandunian lippu")

Pandunian lippu kuvastaa yleismaailmallista tasavertaisuutta. Lipun
tausta on tumman sininen. Ympyrä esittää _sinistä planeettaamme_ ja
sen päälle on asetettu yhtäsuuruusmerkki valkoisella.

#### Miksi pandunian maskotti on vesinokkaeläin?

Vesinokkaeläin (panduniaksi **batokrote**) on munia muniva,
ankannokkainen, majavanhäntäinen ja saukonräpyläinnen otus, joka
asuu Itä-Australiassa. Se on erikoinen otus ja juuri sen vuoksi se on
sopiva maskotti pandunialle, joka on myös erikoislaatuinen sekoitus
eri kielten sanoista ja rakenteista idästä ja lännestä, pohjoisesta
ja etelästä.

Pandunia ei istu mihinkään perinteiseen kielikategoriaan ja myös
siinä suhteessa se muistuttaa vesinokkaeläintä, joka myös on
ainutlaatuinen.

![](http://www.pandunia.info/grafe/batokrote_tena_bandir.png "Vesinokkaeläin")


## Menneisyys, nykyisyys ja tulevaisuus

#### Haluan muuttaa panduniasta jotakin. Mitä minun pitäisi tehdä?

Jos haluat tehdä pienen muutoksen, sinun kannattaa kokeilla sen
toimivuutta käytännössä muiden ihmisten kanssa. Jos se todella on
hyvä muutos, muut ihmiset alkavat käyttää sitä ja se leviää.

Keinotekoisten kielten piirissä on yleistä luoda uusia kieliä
vanhojen pohjalta. Esperanto on tullut kuuluisaksi siitä, että sen
pohjalta on luotu sadoittain _parannettuja esperantoja_, mutta
tosiasiassa lähes kaikki niistä ovat painuneet unholaan. Esperanto on
yhä lajissaan tunnetuin ja suosituin.

On parempi, että on yksi suuri kieli ja monta murretta kuin monta
keskenään kilpailevaa kieltä.

#### Mitkä kielet ovat vaikuttaneet pandunian syntyyn?

Pandunia on saanut vaikutteita sekä luonnollisista että keinotekoisista kielistä.

- Luonnolliset taipumattomat kielet olivat tärkeä malli. Esimerkiksi
  _saranarakenne_ on peräisin suoraan kiinan kielestä.
- Aikaisemmat keinotekoiset kielet toimivat inspiraation lähteenä.
    - Esperanto, Ido ja Novial vaikuttivat pandunian rakenteeseen
    - mutta loppujen lopuksi kieliopista muotoiltiin yksinkertaisempi
- Luonnolliset yhteyskielet eli niin sanotut pidžinit ja kreolit
  olivat myös tarkastelun kohteena. On mielenkiintoista huomata, että
  kun eri kieliä puhuvat ihmiset joutuvat tekemisiin toistensa kanssa,
  he luovat spontaanisti yhteisen kielen, joka on aina erittäin
  yksinkertainen — riippumatta siitä kuinka monimutkaisia kieliä he
  puhuvat syntyjään.


## Apukieli

<!--
#### What is a worldlang?

A worldlang is a constructed interlanguage that borrows its words, speech sounds and possibly grammar from different language families of the world. There are many worldlangs. Some of them are listed [here](http://www.kupsala.net/risto/tekokieli/worldlangs.html).
-->

#### Miten pandunia eroaa muista apukielistä?

- Pandunia on joustava ja ystävällinen vasta-alkajia kohtaan. Meidän
  mielestä apukielen tarkoitus on onnistunut viestintä, ei kielen
  osaaminen pilkulleen oikein.
- Pandunian sanasto on tasapuolisesti maailmanlaajuinen. Siinä on
  sanoja kaikilta mantereilta: Euroopasta, Aasiasta, Afrikasta ja
  Amerikoista.
    - Kansainvälisyys on sanaston tärkein mittari. Kaikki pandunian
      sanat ovat kansainvälisiä sanoja jossakin päin maailmaa.
    - Useimma muut apukielet käyttävät vain läntistä sanastoa, mikä ei
      meidän mielestä vastaa maailmankielen ihannetta.
- Pandunian kielioppi on tiivis mutta joustava. Panduniassa on vain
  muutamia kielioppirakenteita, joita sovelletaan uudestaan ja
  uudestaan eri tasoilla.
- Pandunia on aidosti neutraali kieli.

Yllä mainittuja pandunian ominaispiirteitä saattaa esiintyä muissakin
kielissä, mutta kokonaisuutena se on ainutlaatuinen.


#### Kuinka paljon esperanto vaikutti pandunian syntyyn?

Alussa Esperanto oli tärkeä innoituksen lähde. Ilman esperantoa
panduniaa ei olisi koskaan alettu tekemään. Mutta varsinaisessa
lopputuloksessa esperanton vaikutus on hyvin pieni. Pandunia on aivan
erilainen kieli niin rakenteeltaan kuin sanastoltaankin.


#### Tuntevatko pandunian tekijät apukielten historiaa?

Kyllä. Tässä on tärkeimpiä asioita, mitä apukielten historiasta voi
oppia.

- Yli 99% apukielistä ei jää elämään.
- Ilman mitään esikuvaa luodut apukielet (niin sanotut _a-prioriset_
  kielet) harvoin saavat suosiota.
- Luonnollisia kieliä muistuttavat apukielet saavat paremmin suosiota,
  mutta liika luonnollisuus ei myöskään toimi.
- Monen samantyyppisen kielen joukosta vain yksi voi menestyä.
- Menestys voi olla lyhytkestoista. (Muistakaa volapük ja ido.)
- Järkisyyt eivät selitä kokonaan kielten menestystä. "Paras" kieli ei
  välttämättä voita.
- Suuret kansainväliset järjestöt, kuten Yhdistyneet kansakunna ja
  Euroopan unioni, eivät panosta apukieliin. Siksi menestyksen täytyy
  alkaa ruohonjuuritasolta.


#### Onko pandunian tarkoitus korvata englanti?

Panduniaa ei ole tarkoitettu korvaamaan englantia tai mitään muutakaan
kieltä. Ihmisillä on taito puhua useita kieliä ja he puhuvat eri kieliä
eri asioita varten. Joku voi puhua yhtä kieltä kotona, toista töissä ja
kolmatta matkoilla. Voimme kuvitella maailman, jossa englantia, suomea
ja kaikkia muita kieliä yhä puhutaan ja myös panduniaa niiden lisäksi.

Tavallaan englantia ei koskaan korvata millään muulla kielellä. Ne
jotka käyttävät sitä nyt, käyttävät sitä myös jatkossa. Mutta jokainen
uusi sukupolvi valitsee, mitä kieltä he haluavat käyttää keskenään.
Joten uutta maailmankieltä tullaan puhumaan uudessa maailmassa. Ehkä
se on yhä englanti, ehkä erilainen englannin versio tai kokonaan eri
kieli. Joka tapauksessa kielten maailmaa muuttuu luonnollisesti. Ennen
puhuttiin eri kieliä ja tulevaisuudessa puhutaan taas eri kieliä.

Jokainen saa vapaasti puhua pandunia, englantia tai mitä kieltä haluaa.




## Kielioppi ja sanasto

#### Miksi pandunian sanat ovat niin taipumattomia?

Pandunian kehityksen aikana kokeiltiin useita erilaisia kielioppeja.
Tärkein valinta tehtiin esperantomaisen kokoavan sanarakenteen ja
taipumattoman sanarakenteen välillä.

1. Kokoavassa kieliopissa jokainen sana koostuu eroteltavista osista.
   Esimerkiksi esperanton sana "hundoj" (koirat) koostuu kolmesta osasta:
   hund- (koira), -o- (substantiivin tunnus) ja -j (monikon tunnus).
2. Taipumattomassa kielessä jokainen sana on jakamaton. Esimerkiksi
   yleiskiinassa sana "meidän" koostuu kolmesta osasta: wǒ (minä), men
   (monikon tunnus) ja de (omistuksen tunnus). Sitten ne vain pannaan
   yhteen: wǒmende, 我们的.

Pandunia on pitkälti joskaan ei täysin taipumaton kieli. Mm. persoonamuodot,
aikamuodot, yksikkö ja monikko ilmaistaan irrallisilla sanoilla.

Verrataan samaa tarkoittavaa lausetta esperantossa ja panduniassa. Sanojen
osat on erotettu toisistaan pystyviivalla.

    Esperanto: Mi   vol|as vid|i via|j|n du    bel|a|j|n okul|o|j|n.
    Pandunia:  me wan|a   vid|a  t|i     dul   sundar|i   kan|e       zay|o.
               Minä haluan nähdä sinun   kaksi kaunista  silmää.

#### Miksi X-kirjain äännetään suhu-ässänä?

Pandunian kirjoitus on äänteenmukaista. Perussääntö on: Yksi kirjain
vastaa yhtä äännettä, ja yksi äänne vastaa yhtä kirjainta.

Perinteisesti suhu-ässälle ei ole omaa kirjainta latinalaisissa aakkosissa.
Kyseinen äänne eli /ʃ/ kirjoitetaan eri tavoilla eri kielissä: englannissa
yleensä SH, ranskassa CH, saksassa SCH, ruotsissa SJ, puolassa SZ, suomessa
ja tšekissä Š ja turkissa Ş, vain joitakin mainitaksemme.

Kuitenkin on joukko kieliä, jotka käyttävät X-kirjainta suhu-ässän merkkinä.
Se on ainoa vaihtoehto baskissa ja maltassa sekä yksi vaihtoehdoista
portugalissa ja katalaanissa. Esimerkiksi sana **xampu** kirjoitetaan
täsmälleen samalla tavalla portugalissa ja panduniassa. Se tarkoittaa
_šampoota_.

Kiinan kielen siirtokirjoituksessa, pinyinissä, X-kirjain on /ɕ/ joka
kuulostaa lähes samalta kuin /ʃ/. Panduniassa on paljon kiinasta peräisin
olevia sanoja, joissa X esiintyy, mm. **xim, xin** ja **xuxe**.

#### Miksi C-kirjain äännettään kuin CH?

Maailmalla on useita kieliä, joissa C äännetään kuten TŠ eli kuten englannin
CH, muiden muassa indonesia, hausa, oromo ja ruanda. Italian kielessä, kun C
on ennen E:tä tai I:tä, se äännettän /tʃ/. Tämä ääntämys on tuttu sellaisista
italian sanoista kuin _cello_ ja _cappuccino_.

#### Eikö sanan "salam" pitäisi tarkoittaa rauhaa?

Monessa kielessä tervehdyssana liittyy rauhaan, terveyteen tai hyvinvointiin.
Suomessa sanotaan "terve" ja kiinassa "nǐ hǎo" (sinä hyvä). Pandunian sana
**salam** on peräisin seemiläisten kielten sanajuuresta SLM, jonka merkitys
kattaa mm. turvallisuuden, rauhan ja terveyden. Samoin länsimaisten kielten
"salut" tarkoittaa alunperin latinassa turvallisuutta, terveyttä ja
hyvinvointia.

Näin ollen sanan **salam** merkitys on laajempi kuin vain rauha ja
tervehdyksenä se tarkoittaa muutakin kuin tulemista rauhan aikein. **Salam**
tarkoittaa hyvinvointia yleensä ja sitä käytetään toivottamaan toisille hyvää
kaikissa tilanteissa kuten tavatessa, onnitellessa ja toivottaessa hyvää
matkaa. Esimerkkejä löydät [tulkkisanakirjan](fraze.md) ensimmäisestä luvusta!


